---
title: A remeterákok kagylóhéjbörzéje
date: '2020-04-22 23:01'
teaser: >-
  A remeterákok növekedésük során időről időre új kagylóhéjházba költöznek,
  mivel kinövik a régit. Mivel nem lehet csak úgy bárhol bármikor új házat
  találni, különös rendszert fejlesztettek ki a rákok arra, hogy lehetőleg
  mindenki egy új és nagyobb házhoz jusson.
tags:
  - tenger
  - remeterák
  - rák
  - börze
  - csere-bere
---
Az alábbi videó bemutatja és angolul elmagyarázza, hogyan állnak sorba a rákok, mikor egyikük talál egy nagyobb házat, amely viszont túl nagy lenne a számára. A remeterákok felmérik egymás méretét és nagyság szerinti sorrendben sorba rendeződnek. Várják, hogy teljes legyen a sor és mindenki egy mérettel nagyobb házhoz tudjon jutni.

https://www.youtube.com/watch?v=f1dnocPQXDQ

Sajnos nem mindegyik rák jut előnyösebb helyzetbe. A videóban látjuk, hogy az egyik kisebb rákot éppen, mikor költözne be új, tágasabb otthonába, egy másik kitúrja. Így végül olyan kagylóhéjba kényszerül, mely nem is nagyobb, mint az előző háza és még lyukas is. De ez is jobb, mint ház nélkül maradni. Az kész halálos ítélet lenne. Talán a következő csere-bere majd jobban sikerül neki!

https://www.youtube.com/watch?v=dYFALyP2e7U

A fentebbi, szintén nagyon érdekes videó pedig megmutatja, hogyan cserél egy tengeri remeterák házat. A legérdekesebb, hogy a ráknak nem elegendő csak egyszerűen átköltöznie az új kagylóhéjházba, hanem még a régi házon lakó tengeri anemónákat is át kell költöztetnie. A tengeri anemónák vagy másnéven tengeri rózsák olyan állatok, melyek a remeterákokkal szimbiózisban élhetnek. A rákok házain megtapadva bőven kapnak a rákoktól leeső falatokat. Cserébe a rákot megvédik a polipok és más ragadozók támadásaival, hiszen a tapogatókarjaikon lévő csalánozósejtek mérgeket bocsátanak ki.

Bónusz videó arról, ahogy egy nagy remeterák új házba költözik.

https://www.youtube.com/watch?v=elhHahLJ_10

Az alábbi videó első része azt mutatja, ahogy egy hatalmas tengeri csiga megeszik egy kisebbet. A másik felében pedig láthatjuk, hogy szegény kis csigát még szinte meg sem ette a nagyobb, mikor a remeterákok már elkezdenek harcolni a hamarosan megüresedő házért. Az egyikük annyira vakmerő, hogy még akkor bemászik a megüresedett csigaházba, amikor az még a másik csiga szájában van. Bátorsága ebben az esetben kifizetődik, ugyanis meg tudja kaparintani az új házat és el tud vele iszkolni. Az új ház pedig nagyobb is, erősebb is és könnyebb is, mint a régi háza.

https://www.youtube.com/watch?v=P_hBp1sEwfs
